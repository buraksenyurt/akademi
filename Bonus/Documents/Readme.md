# Müfredata Sığmayan Konular

Dönem boyunca ağırlıklı olarak C# programlama dilinin temel yetkinliklerinden ve nesne yönelimli kabiliyeterinden bahsetmeye çalıştık. Elbette C# ve .Net geliştirme ortamı çok büyük bir alana sahip ve her konuya değinme fırsatımız yok. Bazı konular eğitim müfredatı açısından bakıldığında ileri seviyede de kalabiliyor. Örneğin Reflection ve Nitelikler bu konu başlıkları arasında yer almakta. Bu amaçla oluşturulan klasörde kıyıda köşede kalmış ya da müfredatın genelinde çok derinlemesine işlenememiş konularla ilgili mini kod parçalarına yer veriliyor.

- **params :** Bazı metotlar gelen nesne sayısının kesin olarak bilinmediği parametrelere sahip olabilirler. Bu gibi durumlarda farklı versiyonlarda sayısız metot yazmak yerine tek bir metoda params ile n sayıda argüman gönderilmesi sağlanabilir. Bunun için dizi veya koleksiyon türleri de kullanılabilir elbette. params kullanımı .Net içerisinde de yaygındır. Örneğinde Console sınıfının WriteLine metodunda params kullanımı söz konusudur.
- **XML Comment Kullanımı :** Yazdığımız enstrümanların kodlayıcı tarafından ne işe yaradığının anlaışması noktasında yardımcı olan dokümanların oluşturulmasında kullanılır. Bir nesne veya bir metot üzerine gelindiğinde IDE'de çıkan bilgi kutucukları XML Comment bilgilerinden yararlanır. Ayrıca yazılan kütüphaneler için yardım dokümantasyonlarının hazırlanmasında XML Comment'lerden yararlanılmaktadır. 
- **Operator Overloading :** Programlama dili tarafından kullanılan built-in operatörler istenirse kendi nesnelerimiz için yeniden yazılabilirler. Dört işlem, karşılaştırma, unary gibi operatörler overload edilerek varsayılan davranışları dışında kodlamacı tarafından tarif edilen şekilde de programlanabilirler. 
- **Custom Generic Types:** .Net 2.0 ile birlikte gelen generic mimari kodlamacılar tarafında sıklıkla kullanılır. Geliştirme ortamının tasarımı generic mimariyi yoğun şekilde kullanmaktadır. Kodlamacılar isterse kendi generic türlerini de yazabilirler.
- **sealed sınıflar :** Bir sınıfın kendisinden türetme yapılması istenmiyorsa sealed olarak işaretlenebilir. Genellikle performans optimizasyon hallerinde, yazılım güvenliği sebebiyle ya da yanlışlıkla türün genişletilmemesi istendiği hallerde tercih edilirler. 
- **Custom Exception Types :** Çalışma zamanında oluşabilecek bazı hatalar istisna _(Exception)_ olarak nitelendirilir ve genellikle catch bloklarında yakalanarak program akışının beklenmedik şekilde sonlanmasının önüne geçilmeye çalışılır. Bazı senaryolarda programcılar türler için kendi Exception türlerini de tasarlarlar. Daha çok belli bir hata ile ilişkili belli bir istisna nesnesinin fırlatılması istenen özel senaryolarda kullanılması idealdir.
- **Reflection :** Geliştirme ortamında yer alan her şey esasında Type olarak ifade edilebilir. Tiplere ait bilgileri çalışma zamanında elde etmek, çalışma zamanında canlı nesne örnekleri oluşturmak, fonksiyon çağrıları gerçekleştirmek için Reflection tekniklerinden yararlanılır. İleri seviye konulardan olan reflection'ı iyi anlamak için bir .Net içeriğinin bileşenleri iyice tanınmalıdır. Assembly, type kavramları Reflection'ın temel yapı taşlarından olmakla birlikte tip sistemini iyi bilmek önemlidir. Örneğin sistemde hangi tipler vardır _(class, struct, interface, delegate, enum vs)_, tip üyeleri nelerdir _(methods, fields, properties, events vb)_ anlaşılmalıdır. Esasında dilin Abstract Syntax Tree modeline uyan enstrümanların çalışma zamanında kullanılması olarak düşünülebilir.
- **Nitelik(Attribute) Kullanımı :** Çalışma zamanına nesneler ile ilgili ekstra bilgiler taşıyabilmek amacıyla niteliklerden yararlanılır. Tek başına bir anlam ifade etmezler. Nitelikleri okuyan ve içeriklerine bakarak karar veren çalışma zamanlarına ihtiyaç vardır. Örneğin geliştirme IDE'leri nesneler için tanımlanan nitelikleri kullanarak ek bilgilere ulaşabilirler. Sistemde tanımlı pek çok nitelik vardır. Örneğin bir nesnenin REST ve SOAP servis metotları içermesini, nesne özelliklerinin dahil olması gereken doğrulama kriterlerini nitelikler yardımıyla tesis edebiliriz. Elbette kendi nitelik türlerimizi de yazabiliriz.
- **RegEx İfadeleri:** Regular Expressions olarak da bilinen RegEx ifadeleri ile girilen bir bilginin geçerli bir formatta olup olmadığını kontrol edebiliriz. Örneğin posta kodu, sosyal sigorta numarası, ip adresi, e-mail, url, telefon numarası vb bilgilerin metinsel ifadeleri göz önüne alındığında bunların doğru formatlarda yazılmış olmaları önemlidir. Bu noktada regex ifadelerinden sıklıkla yararlanılır. Hatta bir dosya içerisinde bir şablona ait içeriklerin tespitinde, statik kodların taranıp kalite metrikleri ile ilgili analizlerin yapılmasında da regex ifadelerine sıklıkla başvurulur.